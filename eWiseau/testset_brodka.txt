Wpisałem do usosa oceny końcowe z ASD2 większości z Państwa. A ściślej wpisałem oceny wszystkich tych, dla których proces oceniania zakończył się.
Wystawionych ocen nie mają uprawnieni/zobowiązani do egzaminu ustnego.
Osoby piszące zadanie dodatkowe mogą znaleźć moje uwagi to swoich rozwiązań oraz informację czy zadanie zaliczyli czy nie i jaką dostali ocenę końcową (i oczywiście czy mogą/muszą odpowiadać ustnie) w komentarzach do zadania w systemie (niezależnie od tego kto był Państwa bezpośrednim prowadzącym podczas semestru, komentarze od zadania dodatkowego są ode mnie).
Uprawnionych/zobowiązanych do egzaminu ustnego jest łącznie 12 osób.
Zatem wystarczy jeden termin egzaminu.
I wolałbym aby był to 25.06, ale jeśli Państwo bardzo chcecie to możemy przenieść na 30.06.
W każdym razie nie będziemy rozbijać egzaminu dla 12 osób na 2 terminy.
Ponadto trzeba przygotować szczegółowy harmonogram egzaminu.
Nie chcę go Państwu narzucać, zatem lepiej abyście się samozorganizowali.
Schemat harmonogramu przesyłam w załączniku.
Dobrze by było aby ktoś z Państwa podjął się przygotowania harmonogramu i jak najszybciej mnie o tym poinformował (koniecznie jeszcze dziś).
A sam harmonogram powinien być gotowy jutro (jeśli egzamin ma być 25.06).
Oczywiście jeśli nikt się tego nie podejmie to harmonogram przygotuję ja.
Jeśli chodzi o techniczną stronę egzaminu to zapewne będzie on przeprowadzony za pomocą Microsoft Teams.
O konieczności posiadania włączonej kamery już pisałem.
Ponadto niezbędny jest dokument ze zdjęciem do okazania do kamery, a także kartka (lepiej kilka kartek) papieru i grubo piszący, ciemny flamaster/mazak (mogę Państwa poprosić o napisanie czegoś i muszę widzieć to co napiszecie).
Jeśli ktoś z uprawnionych chciałby zrezygnować z egzaminu (co oznacza ocenę końcową 4.0) to proszę mnie o tym poinformować (oczywiście taka możliwość nie dotyczy osób zobowiązanych do zdawania egzaminu).
Przypominam, że w wyniku egzaminu ocena może być zarówno podwyższona jak i obniżona, a skrajnie zła odpowiedź (w przypadku osób zobowiązanych również nieprzystąpienie do egzaminu) może spowodować niezaliczenie całego przedmiotu (można się będzie poprawiać we wrześniu).
Testy do części 2 zadania dodatkowego są już w systemie.
Przypominam, że po upływie terminu dodam jeszcze kilka kolejnych testów.
I jeszcze uwaga do wyników części pierwszej.
Nie przywiązujcie Państwo zbyt dużej wagi do podanej punktacji.
Musiałem określić jakąś punktację bo po prostu system tego wymaga.
Ale każda praca będzie przeze mnie oceniana indywidualnie.
Błąd "zerowy przepływ przez krawędź" w przepływie blokującym jest dużo mniejszy niż podanie błędnego przepływu końcowego.
Zatem  nie pytajcie się mnie ile punktow trzeba mieć aby zaliczyć zadanie dodatkowe.
Punktacja oczywiście ma znaczenie, ale to nie jest automat.
Po sprawdzeniu obu części zadania, każdy z Państwa dostanie informację o ocenie końcowej i/lub dopuszczeniu lub nie do egzaminu ustnego.
Na stronie przedmiotu umieściłem materiały z ostatniego 15 wykładu.
Część merytoryczna przedstawia ideę algorytmu wyszukiwania w tekście wzorca ze znakami nieznaczącymi.
W drugiej części przedstawiony jest przegląd przykładowych zagadnień egzaminacyjnych (co nie oznacza, że pytania na egzaminie muszą być identyczne z podanymi) oraz przegląd literatury.
Szczegóły egzaminu zostaną ustalone po zakończeniu zadania dodatkowego (wtedy będzie wiadomo kto jest uprawniony/zobowiązany do jego zdawania).
Na razie wiadomo, że będzie to egzamin ustny i będzie przeprowadzony zdalnie.
Przypominam, że ustalone przez władze Uczelni zasady przeprowadzania egzaminów ustnych w formie zdalnej wyraźnie mówią, że "Podczas weryfikacji osiągniętych efektów uczenia się student musi mieć włączoną kamerę."
W związku z tym proszę zainteresowane osoby o zapewnienie sobie niezbędnego sprzętu (a w zasadzie zobowiązuję je do tego) -  w przeciwnym razie egzamin nie będzie mógł się odbyć (co w przypadku osób do niego zobowiązanych oznacza niezaliczenie przedmiotu).
Ja kamery nie mam, ale na szczęście zasady nic nie mówią o tym, że egzaminator ma mieć włączoną kamerę.
Punkty w tablicy vertices (parametr metod ArePointsInside i Preprocessing) podane są w takiej kolejności w jakiej występują na obwodzie wielokąta.
To znaczy j-ty bok wielokąta definiują punkty vertices[j] i vertices[j+1] (ostatni oczywiście vertices[n-1] i vertices[0], gdzie n - liczba boków).
Powyższy fakt był dla mnie tak oczywisty, że zapomniałem o nim napisać.
Ale rzeczywiście, do jednoznacznej definicji wielokąta nie wystarczy podać zbiór wierzchołków, należy jeszcze określić ich kolejność.
W załączniku zapowiadana część 2 zadania dodatkowego (tym razem wyjątkowo w załączniku, a nie na stronie).
Testy w systemie będą udostępnione gdy zakończę testy części pierwszej zadania dodatkowego.
Do pomyślnego zaliczenia zadania dodatkowego należy poprawnie zaimplementować obie jego części, zatem kto nie zrobił części pierwszej nie ma po co zabierać się za drugą.
Przypominam o konieczności porządnego komentowania kodu.
Podobnie jak dla części pierwszej udostępniona będzie jedynie część testów, pozostałe wykonam po upływie terminu przesyłania rozwiązań.
Niestety okazało się, że w bibliotece Graph była niewielka usterka, która mogła jednak wpływać na część testów zadania dodatkowego.
Proszę zatem zainteresowane osoby, aby pobrały jeszcze nowszą wersję biblioteki.
W załączniku przesyłam zaktualizowany uproszczony mail sprawdzający czy korzystacie Państwo z najnowszej wersji biblioteki.
Nikt z Państwa nie zgłaszał problemów, uznałem jednak, że należy wydłużyć termin nadsyłania zadania dodatkowego do poniedziałku 15.06.2020 godz. 20.00. Uproszczone testy są już dostępne w systemie.
Sprawdzają one w zasadzie jedynie przypadki szczególne.
Dokładniejsze testy wykonane zostaną po upłynięciu terminu nadsyłania rozwiązań.
Informacja dla osób zobowiązanych w ramach kontroli wyrywkowej do zrobienia zadania dodatkowego.
Niezrobienie tego zadania lub zrobienie z poważnymi błędami oznacza ocenę 3.0 niezależnie od liczby uzyskanych wcześniej punktów.
W pozostałych przypadkach sprawa jest już bardziej skomplikowana i zależy od indywidualnej sytuacji każdego z Państwa.
W szczególności ocena może być obniżona o pół stopnia (jeśli błędy nie były bardzo poważne), pozostawiona bez zmian (jeśli błędy były drobne, a sytuacja wyjściowa korzystna), podwyższona (na analogicznych zasadach, jak dla robiących zadanie dodatkowe z własnego wyboru).
Przypominam również (i to już wszystkim, a nie tylko zobowiązanym do robienia zadania dodatkowego), że jest jeszcze etap odpowiedzi ustnej i na tym etapie również mogę wyznaczyć osoby zobowiązane do takiej odpowiedzi (będę o tym decydował po zakończaniu zadania dodatkowego). A odmowa odpowiedzi ustnej lub bardzo słaba odpowiedź to już jest niezaliczenie całego przedmiotu (przypominam, że gdyby nie epidemia to wszyscy Państwo mielibyście egzamin ustny). Na stronie przedmiotu dostępne jest już zadanie dodatkowe, a ściślej jego pierwsza część dotycząca grafów (metoda Dinica). Funkcja Main jest skrajnie uproszczona i ma na celu jedynie pokazanie w jaki sposób mogą być wywoływane metody z zadania. Zadanie pojawi się w systemie zapewne w środę 10.06.2020 (może wcześniej). Planowana jest również druga część zadania dodatkowego dotycząca geometrii (terminy zapewne będą się częściowo pokrywać). Z powodu niewielkiej usterki w moim systemie RODOmail niektóre maile wygenerowały się nieprawidłowo. Dotyczy to jedynie osób zwolnionych z pisania zadania dodatkowego. Właśnie informacja o tym, że są zwolnieni nie została dopisana. Osoby, których to dotyczy przed chwilą powinny otrzymać skorygowaną wersję maila. Osoby te będą mogły przystąpić do egzaminu ustnego bez konieczności robienia zadania dodatkowego. Pozostałe osoby nowego maila nie otrzymały ponieważ w ich przypadku poprzednie maile były prawidłowe. Progi są troszkę inne niż pierwotnie zapowiadane, ale jest to zgodne z punktem 2 aktualizacji regulaminu (proszę nie składać reklamacji w tej sprawie - i tak nie będą przyjęte). Osoby, które otrzymały informację "ocena 3.5 z możliwością poprawy na 4.0" lub "ocena 4.0 z możliwością poprawy" mogą według własnego uznania robić zadanie dodatkowe w celu otrzymania lepszej oceny lub zrezygnować z zadania dodatkowego i otrzymać proponowaną ocenę. Niektórzy z Państwa otrzymali informację "obowiązek zrobienia zadania dodatkowego". Te osoby zostały wyznaczone do kontroli wyrywkowej i mają obowiązek zrobienia zadania dodatkowego.
W przypadku odmowy lub niepowodzenia w zadaniu dodatkowym otrzymają ocenę obniżoną w porównaniu do przedstawionych wyżej progów.
Pozostałe osoby nie robią zadania dodatkowego.
Informacje o zadaniu dodatkowym zostaną przesłane niebawem w odrębnym mailu.
Laboratorium z ASD2 zakończyło się, ale wykład jeszcze się nie zakończył.
Na stronie przedmiotu umieściłem wykład 14 (jego znajomość obowiązuje na egzaminie ustnym).
Tym razem jest to zadanie z tekstów.
Do części 1 i 2 przydadzą się informacje z wykładu 13 (jest już na stronie przedmiotu)
To ostatnie regularne zadanie.
Po jego zakończeniu punkty z laboratorium zostaną podsumowane, a następnie część z Państwa będzie miała możliwość zrobienia zadania dodatkowego na ocenę 4 (a potem ewentualnie zdawania egzaminu ustnego na 4.5/5).
I aby był czas na zadanie dodatkowe termin realizacji zadania z lab14 jest nieco krótszy.
Zmieniłem hasło, wysłałem informację o zadaniu, a samego zadania nie wgrałem na stronę.
Przepraszam - przemęczenie.
Zadanie już jest dostępne (w systemie też).
Zadanie dotyczy metody zamiatania.
Przykład metody zamiatania podany jest na wykładzie 12, który również jest już na stronie przedmiotu.
Zwracam uwagę, że metoda zamiatania to ogólny pomysł polegający na "zamiataniu" przestrzeni 2-wymiarowej przez 1-wymiarową prostą.
Natomiast szczegóły implementacji "miotły" i wymagane operacje zależą oczywiście od rozwiązywanego problemu i nie zawsze muszą być takie jak algorytmie z wykładu.
Około północy nastąpiła awaria systemu sprawdzającego.
Niestety dowiedziałem się o tym dopiero przed chwilą.
Uruchomiłem system ponownie.
Dokładna przyczyna problemów nie jest jeszcze zdiagnozowana.
Jedną z hipotez jest wykonana przez jednego ze studentów próba anulowania
już uruchomionego zadania.
TO TAK NIE DZIAŁA.
Juz uruchomionego zadania nie da się anulować.
Anulować można jedynie zadanie oczekujące na uruchomienie.
Jeśli już uruchomione zadanie się zapętli, zawiesi lub ogólnie będzie się liczyć zbyt długo
to system samodzielnie zabije odpowiedni proces (ale niestety trzeba na to poczekać).
Zadanie jest też od razu dostępne do testowania w systemie.
Termin:  sobota, 23.05.2020, godz. 11.00
Tym razem zadanie tekstów, ale nie jest bezpośrednio związane z tematyką wykładów
(zatem to nic nie przeszkadza, że tekstów jeszcze na wykładzie nie było).
Do geometrii jeszcze wrócimy.
Uwaga: Zadanie wymaga dołączenia do projektu biblioteki Graph (ponieważ korzysta
z zawartej w niej kolejki priorytetowej - oczywiście do systemu biblioteki wgrywać nie należy).
W związku z zawieszeniem normalnych zajęć zmianie musiały ulec ogólne zasady zaliczania przedmiotu.
Nowe zasady są już umieszczone na stronie przedmiotu.
Dodam do nich kilka słów komentarza.
1) Progi punktowe są nieco podwyższone w stosunku do stosowanych standardowo.
Jest to spowodowane znacznie lepszymi ocenami z laboratorium w roku bieżącym niż w latach poprzednich.
A przyczyną tych lepszych ocen jest inny tryb odbywania się laboratorium.
Muszę dbać nie tylko o to aby oceny były sprawiedliwe w obrębie danego roku akademickiego,
ale również porównywalne pomiędzy różnymi latami. Stąd podwyższenie progów punktowych.
2) Możliwość wyznaczania studentów do obowiązkowego przygotowywania zadania dodatkowego
i/lub odpowiedzi ustnej wynika wprost z zalecenia władz Uczelni i Wydziału, dotyczącego
wyrywkowej kontroli efektów uczenia się.
3) Zadanie dodatkowe będzie odbywało się w analogiczny sposób jak cotygodniowe laboratoria,
ale będzie trudniejsze i bardziej pracochłonne.
Tak naprawdę "zadanie dodatkowe" to jedynie nazwa - technicznie mogą to być 2 zadania,
jedno z grafów i drugie nie z grafów. Oczywiście w takim przypadku zwrot "zaliczenie zadania dodatkowego"
oznacza zaliczenie obu jego części.
4) Na razie zajęcia są oficjalnie zawieszone do 29.05.2020.
Nie wiadomo co będzie później, ale nie spodziewam się aby możliwe było przeprowadzenie klasycznego
kolokwium (ponad 80 osób w jednej sali) i dlatego w nowych zasadach go nie ma.
Natomiast być może pod koniec sesji uda się przeprowadzić klasyczny egzamin ustny.
Gdyby było to formalnie możliwe jestem za takim wariantem, gdyby było niemożliwe egzamin
odbędzie się zdalnie.
5) W zależności od rozwoju sytuacji i decyzji władz Uczelni może nastąpić kolejna aktualizacja regulaminu.
Przez nieuwagę (i przemęczenie nadmiarem obowiązków) początkowo wgrałem na stronę nieaktualną roboczą wersję zadania.
W pierwotnie wgranej treści zadania była nieaktualna punktacja.
Błąd już naprawiłem - teraz punktacja jest prawidłowa.
Na szczęście system od początku liczył punkty prawidłowo.
W pozostałej części zadania żadnych zmian nie ma.
Przepraszam za powstałe zamieszanie.
Zadanie dotyczy kolejnego działu omawianego na wykładzie, a mianowicie elementów geometrii obliczeniowej.
Rozwiązanie należy zaimplementować zgodnie z opisem z treści zadania (musi być realizowana opisana w treści idea algorytmu - algorytmy oparte na innych wyszukanych w internecie pomysłach nie będą uznawane).
Oczywiście opisaną w treści ideę należy zaimplementować samodzielnie.
W związku z prawdopodobną koniecznością zorganizowania zaliczania całego przedmiotu, a nie tylko laboratorium, w sposób zdalny koniecznie jest pewne "zagęszczenie" laboratoriów aby uzyskać czas na zadanie dodatkowe, które najprawdopodobniej będzie elementem owego ogólnego zaliczenia przedmiotu (dla osób chcących otrzymać ocenę 4 lub lepszą).
Szczegóły dostosowanej do obecnej sytuacji formy zaliczenia podam niebawem (kolokwium na pewno się nie odbędzie).
Zadanie na lab 10 dotyczy przepływów z kosztami.
Podobnie jak dla lab 9 należy skonstruować odpowiednią sieć i przy pomocy metody z biblioteki obliczyć maksymalny przepływ o minimalnym koszcie w tej sieci, a na jego podstawie skonstruować wynik.
Wskazówki podobne jak dla lab 9 (odpowiednia sieć i odpowiednia metoda wyznaczania przepływu).
Pojawiają się wątpliwości dotyczące dużych różnic w czasie działania metody dla zadania 9 lokalnie i w systemie.
Przypominam (pisałem już o tym wcześniej) ze względów bezpieczeństwa Państwa kod wykonywany jest w oddzielnej domenie aplikacji niż reszta programu.
W szczególności przykłady testowe konstruowane są w innej domenie aplikacji i grafy stanowiące parametry pisanych przez Państwa metod muszą być przekazane przez granicę domen aplikacji.
A to jest dla dużych grafów proces bardzo powolny.
Tak naprawdę wymaga serializacji grafu w jednej domenie i deserializacji w drugiej.
Natomiast lokalnie przekazanie grafu to jedynie skopiowanie referencji, a czas tej operacji jest tak krótki, że praktycznie niemierzalny.
Stąd ogromne różnice w czasie działania metody lokalnie i w systemie (bo do tego "czasu działania" wlicza się również czas przekazywania parametrów).
Limity w systemie są oczywiście dobrane z uwzględnieniem czasu potrzebnego na przekazanie parametrów.
Jeśli zdarzają się Państwu timeout'y to przypominam wskazówkę jaką podałem przy rozpoczęciu zadania
Wczoraj wieczorem umieściłem na stronie przedmiotu zapowiadane materiały z wykładu 9 oraz przewidziany do omówienia na ćwiczeniach przykład pokazujący różnice wydajności różnych algorytmów wyznaczania maksymalnego przepływu.
Dostępna jest ponadto zaktualizowana wersja biblioteki Graph.
Zmiany nie dotyczą obecnie trwającego zadania (zresztą zmiany nie są jeszcze wgrane do systemu).
Mogą natomiast mieć wpływ (korzystny) na szybkość obliczeń w algorytmach wyznaczania maksymalnego przepływu o minimalnym koszcie (co będzie tematem kolejnego zadania).
O metodzie PushRelabel opowiadam na wykładzie, który w normalnych warunkach powinien odbyć się wczoraj.
Przykład dotyczący porównania wydajności różnych algorytmów pokazuję na ćwiczeniach, które w normalnych warunkach powinny odbyć się wczoraj.
Odpowiednie materiały umieszczę na stronie przedmiotu dziś wieczorem (a gdybym nie dał rady - bo mam niestety też inne obowiązki - to najpóźniej jutro).
Być może dziwicie się Państwo jak to możliwe, że jest 1 praca niesamodzielna - to do czego jest ona podobna?
Otóż jest podobna do kodu umieszczonego w internecie.
To kto ten kod tam umieścił i w jakim celu nie ma żadnego znaczenia.
Ważnie jest, że nie wolno tego robić.
Punkty za wszystkie te prace zostaną anulowane.
Jednak dziś wykładu online jeszcze nie będzie.
Mam nadzieję, że będzie następnym razem.
Na mojej stronie pojawiły się zaległe slajdy z wykładu 7 (sprzed tygodnia).
A także materiały dotyczące ćwiczeń i przykład dotyczący problemu komiwojażera.
Aby przykład działał w pełni poprawnie pobierzcie Państwo nowa wersję biblioteki Graph.
Zmiany nie dotyczą żadnego z zadań laboratoryjnych, a jednego z algorytmów dla problemu TSP (a ściślej możliwości jego przerwania po upływie limitu czasu - w poprzedniej wersji nie chciał się przerywać).
Przykład wyjątkowo wymaga dołączenia również biblioteki TestSet.dll.
Jak już wspominałem, planuję na jutro (godz. 10.15) eksperymentalny wykład za pomocą MS Teams, ale jeszcze nie wszystko jest gotowe.
Kolejne wiadomości prześlę jeszcze dziś (albo jutro rano).
Zakładam, że znacie Państwo MS Teams z innych przedmiotów.
Zadanie ponownie dotyczy algorytmów z nawrotami (backtracking).
Tym razem z wykorzystaniem grafów (niewielkim wykorzystaniem).
Rozwiązania nie wykorzystujące algorytmu z nawrotami nie będą uznawane.
Kilka uwag ogólnych do zadań i przykładów testowych
1) Wielokrotnie już pisałem, ale napiszę jeszcze raz.
Na laboratorium z ASD2 nie chodzi o to aby "napisać program przechodzący pomyślnie
podany zestaw testów", a o to aby "napisać program rozwiązujący poprawnie zadany problem".
Tymczasem zdarza się, że niektórzy z Państwa próbują tak "dostroić" całkowicie błędny algorytm aby dla tych kilku znanych przykładów testowych dawał wyniki zgodne z oczekiwaniami.
I czasem to się udaje. To znaczy system testujący przyznaje jakieś punkty. Niestety przy weryfikacji przez prowadzącego takie rozwiązanie nie będzie uznane, a punkty zostaną odrzucone.
2) W "prawdziwym życiu" (to znaczy nie na studiach) jeśli dostanie Państwo jakiś problem do rozwiązania, to NIE DOSTANIECIE do niego gotowych przypadków testowych z poprawnymi wynikami do porównania.
Twórca algorytmów musi umieć samodzielnie wymyślić jakie przypadki są ważne i trudne dla właśnie tworzonego algorytmu.
Czyli musi umieć samodzielnie stworzyć możliwie najpełniejszy zbiór przypadków testowych.
Dlatego nie domagajcie się Państwo ujawnienia naszych przypadków testowych ponieważ i tak tego nie zrobię.
Powtarzam, wymyślenie co może sprawić trudność w algorytmie to element Państwa zadania.
Dlatego nie piszcie mi "wykonałem/łam już 30 prób i dalej nie działa przykład 3 z testów domowych - proszę mi go ujawnić".
Proponuję mniej prób, ale bardziej przemyślanych.
3) Przesyłane rozwiązania powinny (muszą) zawierać komentarze wyjaśniające Państwa intencje.
Niestety część osób pisze tak zagmatwane programy, że zrozumienie o co chodziło Autorowi jest niemożliwe w akceptowalnym czasie.
A znaczna część z tych programów generuje poprawne odpowiedzi i chciałbym rozumieć, czy to nie przypadek.
Prawdopodobnie przynajmniej część rozwiązań będzie wymagała omówienia online.
Ale jeśli sytuacja się nie poprawi to tym z Państwa, którzy piszą niezrozumiałe programy pozbawione komentarzy, trzeba będzie obcinać punkty.
I jeszcze uwaga inna.
W związku z przedłużającym się zawieszeniem zajęć, zastanawiam się nad wprowadzaniem wykładów online za pomocą MS Teams.
I to być może już od jutra.
Na razie nic nie obiecuję, bo nie wszystko jest już gotowe, ale zarezerwujcie sobie Państwo czas jutro w godz. wykładu czyli 10-11.
Tym razem zadanie nie jest związane tematycznie z wykładem.
Ponownie bez grafów.
Zadanie jest dość łatwe, poprawne rozwiązania powinny liczyć się bardzo szybko.
W ciągu ostatnich kilku godzin już dwukrotnie musiałem restartować serwer.
Niestety zbyt długo liczące się programy powodują awarie.
W związku z tym proszę abyście Państwo dla własnego dobra przestrzegali następujących zasad
1) z wersji wgrywanej do systemu usuwać wszelkie wydruki kontrolne (bardzo spowalniają działanie)
2) wgrywać do systemu jedynie rozwiązania przechodzące testy lokalne
    (ewentualnie "puste" jeśli pracujecie jedynie nad jednym z zadań)
3) przed wgraniem do systemu ustawić w wywołaniu PerformTests (końcówka pliku Lab06Main.cs)
    parametr checkTimeLimit  na true (standardowo jest false aby można było debugować,
    ale jeśli program nie przejdzie lokalnych testów wydajnościowych to systemowych też nie przejdzie)
I przypominam, że istotnym elementem algorytmów z nawrotami jest odrzucanie całych grup rozwiązań gdy tylko okaże się, że aktualnego rozwiązania cząstkowego nie da się rozbudować do rozwiązania pełnego.
Albo gdy okaże się że z aktualnego rozwiązania cząstkowego nie da się uzyskać rozwiązania lepszego niż najlepsze już znane - bo wygląda, że z tą wersją są większe problemy.
Zwracam uwagę, że w logach systemowych jest informacja czyje rozwiązanie spowodowało awarię.
W razie uporczywego naruszania wymienionych wyżej zasad mogę wobec takich osób wyciągnąć dodatkowe konsekwencje za utrudnianie pracy innym (Ci którzy zawiesili system do tej pory mogą się nie martwić - chyba, że zrobią to ponownie - konsekwencje liczą się od teraz).
Zaczynam dostawać protesty od osób, których punkty zostały anulowane.
Zatem wyjaśniam co następuje.
1) Nie jestem autorem systemu testującego rozwiązania.
Rzeczywiście odpowiadam ogólnie za całość, ale nie znam każdego komunikatu systemu, ani każdej linii jego kodu.
Nie wiem nawet zbyt dokładnie nawet jak wygląda system z punktu widzenia studenta, w tym nie wiem jakie dokładnie otrzymujecie Państwo komunikaty.
Jeśli gdzieś pojawia się komunikat "plagiat" to rzeczywiście nie powinno tak być i mogę za to przeprosić.
Powinien pojawiać się komunikat "praca niesamodzielna" co jest pojęciem szerszym i obejmuje zarówno korzystanie z cudzej pracy, jak i udostępnianie innym swojej pracy, rzeczywistą pracę wspólną, korzystanie z rozwiązań znalezionych w internecie, udostępnianie swoich rozwiązań w internecie i ogólnie jakąkolwiek formę niedozwolonego przepływu informacji.
2) Nie mam zamiaru przeprowadzać śledztwa mającego na celu wyjaśnienie jak to się stało, że prace są jednakowe lub niemal jednakowe.
Przyczyna dlaczego prace są jednakowe nie ma znaczenia. Już sam fakt że takie są jest wystarczającą podstawą do anulowania punktów.
3) Mogło się zdarzyć, ze punkty zostały anulowane osobie, która w rzeczywistości rozwiązała zadanie samodzielnie, ale ujawniła komuś innemu zbyt dużo informacji na temat swojego rozwiązania.
Rozumiem rozżalenie takiej osoby (szczególnie jeśli widzi komunikat "plagiat" co w takim przypadku rzeczywiście nie jest prawdą i za co mogę ponownie przeprosić).
Ale z anulowania punktów się nie wycofam, ponieważ udostępnienie swoich rozwiązań innym również jest niedozwolone.
Na przyszłość mogę jedynie poradzić, aby zmniejszyć intensywność konsultacji z innymi i w żadnym razie nie udostępniać innym kodu swojego rozwiązania.
Przy czym umieszczenie kodu w miejscu, do którego mogą mieć dostęp inni oczywiście jest udostępnieniem.
I pamiętajcie Państwo, że koledzy z którymi rozmawiacie mogą rozmawiać z innymi osobami i rozwiązanie rozejdzie się znacznie szerzej niż się Państwo spodziewacie.
Niestety kontrola antyplagiatowa rozwiązań z lab 4 i 5 wykazała prace niesamodzielne.
Na lab04 są 4 prace niesamodzielne, na lab05 również 4 prace niesamodzielne.
Ponadto, jak mówiłem, jeśli osoby, których prace z lab01 były podejrzanie podobne, pojawią się wśród tych, których prace są również nadmiernie podobne na kolejnych laboratoriach, to wrócę też do lab01, ponieważ w całą serię przypadkowych podobieństw to już nie uwierzę.
I tak właśnie się stało - 2 prace z lab01 uznaje za niesamodzielne.
Zatem w sumie jest 10 prac niesamodzielnych - punkty za wszystkie te prace zostaną anulowane.
Niektórzy z "autorów" prac niesamodzielnych powtarzają się.
Punkt 12 regulaminu mówi:
"Dwukrotne wykrycie pracy niesamodzielnej (...) powoduje niezaliczenie całego przedmiotu."
Na razie nie zastosuję jednak tego punktu ponieważ jego celem nie jest wyrzucanie studentów z zajęć, a skłonienie do zastanowienia (po pierwszym ostrzeżeniu) czy warto drugi raz ryzykować.
Tym razem ostrzeżenia nie było, zatem kara będzie łagodniejsza.
Ale teraz ostrzeżenie już było - kolejna praca niesamodzielna spowoduje niezaliczenie całych zajęć.
Więcej napisać nie mogę - RODO.
Ale zainteresowani przecież i tak będą wiedzieli o co chodzi (a jeśli "nie wiedzą" to powinni przeczytać punkty 6-10 regulaminu).
Nie jest mi przyjemnie przekazywać Państwu takie informacje tuż przed Świętami, ale uznałem, że muszę to zrobić jak najszybciej, bo może to uchronić kogoś przed popełnieniem podobnych błędów przy okazji lab06.
Zgodnie z zapowiedzią zadanie dotyczy algorytmów z nawrotami (backtracking).
Tym razem bez grafów.
Termin jest długi, ale proszę nie zostawiać rozwiązania zadania na ostatnią chwilę.
Życzę Państwu udanych i przede wszystkim zdrowych Świąt.
Na stronie przedmiotu pojawiły się w weekend kolejne materiały do samodzielnej nauki.
Dotyczą one wykładu i ćwiczeń, które powinny odbyć się ostatni piątek.
Szczególnie polecam zapoznać się z ogólną koncepcją algorytmów z nawrotami (backtracking), ponieważ tego właśnie będzie dotyczyło zadanie na następnym laboratorium.
Zwracam też uwagę, że w algorytmach z nawrotami najważniejsza jest idea przeszukiwania całej przestrzeni potencjalnych rozwiązań problemu poprzez rozbudowę rozwiązań cząstkowych i wycofywania się z "nieudanych" rozwiązań cząstkowych.
Natomiast szczegóły implementacyjne mogą być dla każdego problemu inne (w latach poprzednich zdarzały się próby zbyt kurczowego trzymania się rozwiązań z podanych na wykładzie przykładów).
Ponownie zadanie z grafów.
Punktacja umieszczona jest w treści zadania.
Oczywiście można korzystać ze wszystkich metod z biblioteki Graph.
I jeszcze uwaga ogólna.
NIGDY NIE WOLNO MODYFIKOWAĆ PARAMETRÓW testowanych metod!!!
To dotyczy wszystkich zadań.
To jest ogólna zasada i jest tak oczywista, że może się zdarzyć, że nie zabronimy tego wyraźnie w treści któregoś z zadań, ale zasada ta ZAWSZE OBOWIĄZUJE!
Może się też zdarzyć, że przeoczymy testy czy parametry nie zostały zmienione (i tak właśnie stało się w zadaniu z Lab 4).
W takim przypadku może się zdarzyć, że działanie programu lokalnie będzie inne niż działanie w systemie.
Jest tak dlatego, że w przypadku uruchomienia lokalnego zmieniony w testowanej procedurze parametr jest zmieniony również w "reszcie programu".
A w systemie testowana procedura jest ze względów bezpieczeństwa uruchamiana w oddzielnej domenie aplikacji i w konsekwencji używa oddzielnej kopii parametru.
I zmieniona zostanie jedynie ta kopia, pozostała część systemu używać będzie nie zmienionej wersji parametru.
I stąd możliwe rozbieżności.
Począwszy od Lab 5 wszelkie reklamacje związane z rozbieżnościami w działaniu programu lokalnie i w systemie spowodowane modyfikowaniem parametrów nie będą uwzględniane.
Dziś około 8.52 awarii uległ system sprawdzający rozwiązania.
A ściślej zatrzymał się silnik sprawdzający, witryna systemu działała nadal.
Obecnie system został uruchomiony ponownie.
Wszystkie wgrane do 10.00 rozwiązana zostały przetestowane.
Jednak zdecydowałem się przedłużyć termin przyjmowania rozwiązań do dziś do godz. 15.00.
Fragment o wydajności dotyczył jedynie lab 3, którego celem było głównie zapoznanie się z biblioteką Graph.
Na lab 4 wymagania dotyczące złożoności obliczeniowej były wyraźnie podane i ich niedotrzymanie będzie karane.
Podobnie będzie na lab 5 i ogólnie złożoność obliczeniowa jest zawsze ważna i będzie wpływać na ocenę.
Najpierw uwaga ogólna:
Pamiętajcie Państwo, że na laboratorium z ASD2 nie chodzi o to aby "napisać program przechodzący pomyślnie podany zestaw testów", a o to aby "napisać program rozwiązujący poprawnie zadany problem".
Niestety czasami zdarza się, że testy są "nieszczelne" i przepuszczają błędne rozwiązania.
I w takim przypadku punktacja za zadanie może, a nawet powinna, być obniżona podczas weryfikacji kodu.
W obecnej sytuacji, takie nieszczelne testy mogą się niestety zdarzać częściej (nie ma normalnych zajęć i nie widzimy jakie rodzaje błędów Pastwo popełniacie, a wszystkich możliwych błędów przewidzieć się nie da).
W przypadku lab 3 miało miejsce ciekawe zjawisko.
Nieszczelne okazały się testy kolorowania (część, w ogólności błędnych, rozwiązań dawała dla akurat tych przykładów poprawne odpowiedzi).
Natomiast błędy ujawniały się w testach ostatniego etapu i to z wyraźnym komunikatem, że to błędy kolorowania - w takim przypadku błędu należy szukać w pozornie poprawnym (bo przechodzącym testy) kolorowaniu, a nie w kodzie ostatniego etapu (ten kod był zwykle poprawny).
A osoby, które błędu kolorowania ujawnionego w testach etapu 4 nie poprawiły będą miały obniżoną ocenę również za kolorowanie (reklamacje nie będą uwzględniane).
Teraz uwagi bardziej szczegółowe.
Wiem, że biblioteka Graph jest dla Państwa nowa i możecie jej nie znać.
I w przypadku normalnych zajęć, zapewne wskazalibyśmy jakiej funkcji należy użyć.
Ale zwykłych zajęć nie ma i pozostaje Państwu dokumentacja i przykłady z mojej strony.
A jeśli wydaje się, że czegoś potrzebnego w bibliotece nie ma to należy lepiej poszukać i może się znajdzie.
1) Utworzenie grafu w takiej samej reprezentacji jak zadany.
Część z Państwa próbowała "rozpoznać reprezentację" tak.
To drastyczne łamanie zasad programowania obiektowego!
Nie wolno tak "wytestowywać" sposobu reprezentacji grafu.
Inni wyciągali z wnętrzności .NET jakieś klasy narzędziowe - chyba Activator.
Na pewno bym od Państwa nic takiego nie wymagał (sam tej klasy nie znam).
W bibliotece Graph jest metoda IsolatedVerticesGraph i jest sposobem osiągnięcia pożądanego efektu.
Na razie za wymienione wyżej sposoby "rozpoznawania" reprezentacji punktów nie obcinaliśmy, ale nie róbcie Państwo tak więcej (w razie uporczywej recydywy w końcu punkty obetniemy).
2) Wiele osób dodawało w grafie nieskierowanym krawędzie w obie strony.
Zapewne dlatego, że taka jest reprezentacja wewnętrzna.
Ale właśnie WEWNĘTRZNA!!!
A przecież klasa Graph opisuje matematyczne pojęcie grafu, a w takim "matematycznym grafie" nieskierowanym krawędź dodajemy raz.
Czyli metodę AddEdge również wywołujemy raz (a biblioteka już sama zadba aby wewnętrzna reprezentacja była prawidłowa, czyli w obie strony).
A tak przy okazji - to przecież oczywiste, że taka implementacja (z automatycznym dodawaniem krawędzie w obie strony dla grafów nieskierowanych) to jedyna możliwa implementacja gwarantująca spójność deklaracji (że graf jest nieskierowany) z rzeczywistością.
Oczywiście analogiczna zasada (operacje na krawędziach w obie strony) obowiązuje dla usuwania krawędzi i modyfikacji wag.
Za to też punktów nie obcinaliśmy, ale nie róbcie tak więcej!
3) Dla grafu krawędziowego zdarzały się rozwiązania z pomocniczą tablicą dwuwymiarową rozmiaru liczba_krawedzi x liczba_krawedzi.
Tak NIE WOLNO!!!
A co by się stało dla cyklu o 50000 wierzchołkach.
Reprezentacja listowa takiego cyklu jak najbardziej zmieści się w pamięci, ale taka pomocnicza tablica już nie i efektem będzie wyjątek out of memory.
Tak naprawdę taka pomocnicza tablica to odpowiednik reprezentacji macierzowej a mówiłem: NIE WPYCHAĆ WSZĘDZIE REPREZENTACJI MACIERZOWEJ!
4) Było też wiele innych błędów.
Ogólnie tam gdzie błędy mogły powodować nieprawidłowe wyniki (niewykryte przez testy) punkty były obcinane, a tam gdzie powodowały jedynie gorszą wydajność lub były po prostu dziwacznymi fragmentami kodu punkty nie były obcinane.
Ale w przyszłości może się to zmienić (popełnienie tego samego błędu po raz drugi to już poważniejsza sprawa).
Teraz uwagi ogólnoprogramistyczne.
1) Proszę czyścić przesyłane programy ze zbędnego kodu.
Niektórzy przesłali programy z kilkudziesięcioma liniami wykomentowanych funkcji.
Czy jak wysyłacie jakieś sprawozdania z innych przedmiotów albo wypracowania w liceum to też w wersji "na czysto" zostawiacie jakieś pokreślone, pomazane strony?
Wysyłanie zaśmieconego kodu to elementarny brak staranności - może innym prowadzącym to nie przeszkadza, ale ja w razie recydywy będę obcinał punkty.
2) Po co Państwo piszecie coś takiego?
Za to punktów obcinać nie będę (nawet w przyszłości), ale nie chcecie Państwo chyba niepotrzebnie denerwować sprawdzającego, prawda?
3) Ta uwaga jest na podstawie lab 2.
Otóż w lab 2 należało zapamiętać na temat każdej podgry kilka informacji.
Większość z Państwa używała do tego krotek - bardzo dobrze.
Część używała pomocniczych struktur - też może być.
Ale niektórzy używali pomocniczych klas - i to już niedobrze.
Obiekty klas generują znacząco większy narzut niż struktury i krotki.
Cała tablica struktur i krotek to pojedynczy obiekt, natomiast tablica klas to jedynie tablica referencji do elementów, a KAŻDY ELEMENT TO ODDZIELNY OBIEKT!
I w związku z tym użycie klas powodowało przekroczenie limitu czasu, a nawet out of memory (i oczywiście stratę punktów).
Na stronie przedmiotu pojawiły się już wzbogacone w porównaniu do lat ubiegłych materiały dotyczące wykładów i ćwiczeń, które powinny odbyć się w ostatni piątek (a także oczywiście wcześniejszych).
A zatem całość przedmiotu jest już realizowana na bieżąco, bez opóźnień.
W razie wątpliwości (również dotyczących laboratorium) możecie się Państwo konsultować ze mną mailowo.
Oczywiście będę odpowiadał całej grupie (nie zamierzam prowadzić wielu indywidualnych konwersacji na podobne/jednakowe tematy), nie mogę jednak obiecać, że odpowiedź będzie natychmiast.
Tym razem ponownie programowanie dynamiczne (bez grafów).
Punktacja umieszczona jest w treści zadania.
Na stronie przedmiotu pojawiły się materiały dotyczące dwóch zaległych wykładów i ćwiczeń (ostatnie ćwiczenia jeszcze trochę niekompletne - uzupełnię niebawem) - proszę zapoznać się z nimi samodzielnie.
Wkrótce pojawią się również materiały z kolejnego wykładu i ćwiczeń (już na bieżąco).
Ponadto proszę Państwa o ponowne pobranie biblioteki TestSet.
Niestety w poniedziałek omyłkowo wgrałem starą wersję.
Przypominam, że dla małych przykładów testowanych lokalnie używana wersja biblioteki nie powinna mieć znaczenia - ma ona znaczenie dla większych przykładów, testowanych w systemie - a tam jest nowa wersja.
I jeszcze uwaga oczywista.
W związku ze zmianą punktacji za laboratoria prowadzone zdalnie, oczywiście automatycznie zmienia się maksymalna możliwa do uzyskania liczba punktów, a tym samym zmienia się (czyli zmniejsza) próg zaliczenia laboratorium.
Natomiast nie zmienia się (na razie - jeśli zawieszenie zajęć potrwa jeszcze dłużej to może się zmienić) zasada, że waga laboratorium w ogólnej ocenie przedmiotu to 50% (20% kolokwium, 30% egzamin).
No i oczywiście pozostaje zasada, że laboratorium musi być zaliczone (egzamin też, kolokwium niekoniecznie).
Limit czasowy 30 dla ostatniego testu (test nr 6) jest ustawiony już pod kątem systemu.
To dość duży graf i niestety proces przekazywania go jako parametru do Państwa procedury jest w systemie powolny (taka specyfika systemu - jest tak ze względów bezpieczeństwa) i prawie cały limit czasu jest na to przeznaczony (i jeszcze z zapasem).
W testach lokalnych przekazywanie parametrów jest szybkie i czas wykonania dla tego przykładu powinien być wyraźnie poniżej 1 jednostki.
W związku z tym reklamacje: "Lokalnie przykład liczy mi się 20 jednostek, a w systemie nie wystarcza 30 - w systemie są BŁĘDY" nie będą uznawane.
Na stronie dostępna jest wersja "laboratoryjna" z niewielkimi przykładami testowymi.
Wkrótce w systemie udostępnione zostaną większe i bardziej dokładne testy "domowe".
I taki podział będzie we wszystkich zadaniach w trybie zdalnym.
Wraz z udostępnieniem zadania w systemie podany będzie oczywiście termin końcowy wgrywania rozwiązań.
Zadanie będzie punktowane w skali od 0 do 3 pkt. (i tak będzie dla wszystkich zadań w trybie zdalnym).
W ten sposób zadania, które odbyły/odbędą się w normalnym trybie będą miały większy wpływ na punktacje końcową (i tak właśnie powinno być).
W razie wątpliwości dotyczących treści zadania możecie Państwo zadawać pytania mailowo (do mnie).
Niestety nie mogę obiecać, że odpowiem natychmiast.
I bardzo proszę jednak najpierw zastanowić się samodzielnie i unikać pytań w rodzaju "wprawdzie z treści zadania wynika, że... , ale pomimo tego chciałbym się upewnić ... "
Jeśli będziecie się pytali o rzeczy wyjaśnione w treści zadania, to mniej czasu zostanie mi na wyjaśnianie prawdziwych niejasności.
Przeanalizowałem kody źródłowe najbardziej podobnych prac i po konsultacji ze współprowadzącymi (bo jak mówiłem decyzja o uznaniu prac za niesamodzielne nigdy nie jest automatyczna) postanowiłem uznać podobieństwa za przypadkowe i w związku z tym nie wyciągać żadnych konsekwencji.
Ale to nie oznacza, że moje wątpliwości zniknęły.
Mam zapisane czyje prace były podobne i jeśli ta sytuacja będzie się powtarzać przy kolejnych zadaniach to może się to skończyć anulowaniem punktów nie tylko za ostatnie podobne zadanie, ale również za poprzednie (w ubiegłym roku już tak było), ponieważ w serię przypadkowych podobieństw to już nie uwierzę.
A teraz trochę ogólniej (normalnie powiedziałbym to na wykładzie, ale wykładu nie mamy).
Nie mam zamiaru zakazywać Państwu konsultowania się ze sobą na temat zadań.
W końcu celem przedmiotu jest przecież abyście nauczyli się jak najwięcej o algorytmach i strukturach danych, i jeśli nauczycie się czegoś od siebie nawzajem to BARDZO DOBRZE!
Ale konsultowanie się ze sobą to ROZMOWA (nie ważne czy bezpośrednia, czy za pomocą środków komunikowania się na odległość) na temat idei algorytmu, a nie udostępnianie sobie gotowego kodu (i w ogóle jakiegokolwiek kodu) - tego robić NIE WOLNO!
Nawet jeśli kolega, któremu udostępniliście swój kod nie wklei go bezpośrednio w "swoje" rozwiązanie to może się nim nadmiernie zasugerować i "samodzielnie napisać" coś zbyt podobnego.
A gdy podobieństwo zostanie wykryte to OBIE prace będą uznane za NIESAMODZIELNE.
I bardzo słusznie - bo takie coś to praca niesamodzielna.
NIE WOLNO również WSPÓLNIE PISAĆ KODU.
Ogólnie umiejętność pracy zespołowej jest ważna, ale możecie Państwo zdobywać tą cenną umiejętność na wielu innych przedmiotach na których realizowane są projekty w zespołach - na ASD2 obowiązuje praca indywidualna.
Podobnie nie zakazuję Państwu szukania w internecie informacji przydatnych do rozwiązania zadania (z internetu też można się wiele nauczyć), ale jeśli znajdziecie w internecie takie rozwiązanie to nie wolno go tak po prostu skopiować.
Zastanówcie się co się stanie jeśli coś takiego zrobi ktoś jeszcze (i może to być ktoś z kim naprawdę się nie kontaktowaliście) - rozwiązania będą jednakowe!
I znowu OBA (albo większa grupa) zostaną uznane za niesamodzielne i znowu bardzo słusznie (bo kopiowanie z internetu to oczywiście nie jest praca samodzielna).
To co napisałem powyżej dotyczy oczywiście sytuacji gdy w internecie całkiem niezależnie od naszego przedmiotu będzie umieszczone rozwiązanie naszego zadania.
Celowe umieszczenie w internecie rozwiązań jest w tak oczywisty sposób ZABRONIONE, że nawet nie warto o tym pisać.
Mam nadzieję, że podejdziecie Państwo do sprawy poważnie.
Przeprowadzona została kontrola antyplagiatowa rozwiązań lab 1.
I niestety wyniki są bardzo niepokojące.
Załącznik pokazuje rozkład podobieństwa prac.
Jak widać ogromna większość z Państwa zrobiła zadanie samodzielnie.
Ale niektóre prace budzą bardzo poważne wątpliwości.
Prace te zostaną dokładnie przeanalizowane "ludzkim okiem" ponieważ decyzja o uznaniu prac za niesamodzielne nigdy nie jest "z automatu", ale szansa, że dla prac "z czołówki rankingu" tak właśnie się stanie jest duża.
Niestety muszę teraz zająć się innymi obowiązkami i decyzja zostanie odłożona w czasie, ale już teraz apeluję do zainteresowanych osób aby zastanowiły się czy warto ryzykować w kolejnych zadaniach.
Przypominam, że zgodnie z regulaminem dwukrotne wykrycie pracy niesamodzielnej powoduje niezaliczenie całego przedmiotu.
Czy Państwo naprawdę uważacie, że system który jest używany już trzeci rok jest pełny oczywistych błędów?
Właśnie dostałem maila z żądaniem usunięcia błędu "brak oceny za lab 2".
Widocznie prowadzący po prostu jeszcze jej nie wpisał!!!
Proszę nie zarzucać mnie tego rodzaju mailami.
Sytuacja jest wyjątkowa i dostaje bardzo dużo naprawdę ważnych maili.
Nie mam czasu zajmować się każdym drobiazgiem.
I zalecam trochę więcej ostrożności zanim nazwiecie Państwo coś błędem systemu.
Pojawiły się protesty, że w systemie testującym są błędy związane z obsługą timeout'ów.
Zatem wyjaśniam.
Przyznaję również, że przyczyna pojawiania się tego rodzaju komunikatów nie jest do końca znana.
Prawdopodobnie związane jest to z tym, że istnieją co najmniej dwa mechanizmy pomiaru czasu bardziej dokładny (do którego dostęp daje klasa Stopwatch) i mniej dokładny (do którego dostęp daje struktura DateTime).
Jeśli mechanizmy użyte do rzeczywistego przerwania działania programu korzystają z pomiaru mniej dokładnego (te mechanizmy to wątki, a ściślej metody Thread.Join i Thread.Abort, a dokumentacja .NET milczy, z którego mechanizmu korzysta metoda Join) to oczywiste jest, że tego rodzaju minimalne rozbieżności mogą się pojawić.
Ale co najważniejsze TO NIE MA NAJMNIEJSZEGO ZNACZENIA!
Limity ustalane są bardzo łagodnie, z dużym zapasem.
W przypadku zadana z lab 2 są w przybliżeniu dwukrotnie wyższe niż czas działania naszego rozwiązania referencyjnego.
A zatem w podanym przykładzie wydajny program powinien działać w czasie około 22 jednostek.
To czy został przerwany po upływie 44.9284 czy dokładnie 45 jednostek nie ma znaczenia.
Program po prostu liczył się zbyt długo.
Wniosek:  Reklamacje związane z podobnego rodzaju objawami NIE BĘDĄ UWZGLĘDNIANE.
W przyszłości postaram się "zamaskować" powyższy problem.
Nie chcę robić tego teraz bo wymaga to zatrzymania systemu, a przecież trwa testowanie rozwiązań z lab 2.
Zrobię to po upływie terminu wgrywania rozwiązań lab 2.
I jeszcze jedna uwaga - limity czasowe to nie sekundy, milisekundy, ani żadne inne jednostki mierzące po prostu czas.
To jednostki "wydajności komputera" - jest to potrzebne aby limity mogły być od tej wydajności niezależne.
Wydajność komputera mierzona jest na początku każdego zestawu testów (to niewielkie, ale zauważalne, opóźnienie na początku wykonania programu to właśnie to).
Zatem widoczna w przytoczonym przykładzie rozbieżność to nie 0.0716 sekundy - to może być (i prawdopodobnie jest) znacznie mniej.
Nie martwcie się Państwo "zamaskowanie" będzie uczciwe - po prostu dodam niewielki dodatkowy bufor opóźniający rzeczywiste przerwanie programu.
Na poniedziałek planowane jest kolejne zadanie - tym razem już w trybie zdalnym.
Tematyka - coś z grafów, zapewne nie związane bezpośrednio z wykładem.
O szczegółach pracy w trybie zdalnym powiadomię Państwa w kolejnym mailu.
Najogólniej można powiedzieć, że laboratorium będzie sprowadzało się do obecnej
"części domowej".
Nie otrzymałem od Państwa żadnych informacji dotyczących kłopotów z systemem.
Również analiza logów wskazuje, że wszystko działa prawidłowo.
W związku z tym podany wcześniej termin przesyłania rozwiązań NIE ZOSTANIE PRZEDŁUŻONY.
Natomiast wkrótce zostaną udostępnione testy do lab 2 (planowane jest to jeszcze dziś).
A od przyszłego tygodnia ruszamy z prowadzeniem zajęć z wykorzystaniem systemu w trybie zdalnym.
I nie będziemy z tym czekać do następnego czwartku/piątku - prawdopodobny start w poniedziałek.
Ogromna większość z Państwa już wgrała rozwiązania zadania z lab1 do systemu.
Ci którzy tego nie zrobili mają na to jeszcze około 4 i pół godziny (dziś do godz. 20.00)
A co się stanie jeśli nie wgrają rozwiązań, opisane było w poprzednim mailu.
Poniżej przypomnienie.